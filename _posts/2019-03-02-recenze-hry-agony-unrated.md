---
layout: post
title: "Recenze hry Agony UNRATED"
permalink: /recenze-hry-agony-unrated/
date: 2019-03-02
thumbnail-img: /assets/post-img/2019-03-02-recenze-hry-agony-unrated/01-thumb-agony-unrated.jpg
cover-img: /assets/post-img/2019-03-02-recenze-hry-agony-unrated/02-cover-agony-unrated.jpg
share-img: /assets/post-img/2019-03-02-recenze-hry-agony-unrated/02-cover-agony-unrated.jpg
author: Lovecraftian Dreamer
tags: [recenze]
---

Cesta k vykoupení není snadná. Zdolat pekelné kruhy plné démonů a nástrah nestačí. Odhalit pravdu o sobě samém je klíčem k úspěchu a přežití ve sféře, kde vládne Rudá Bohyně a její věrné kněžky.

## O hře

Agony je stealth first-person survival horor. Jako zdánlivě prostá duše propadnete peklu. Nevíte nic o své minulosti. Jedinou schopností, kterou máte, je umění posednout těla mučedníků, což vám umožňuje relativně volný pohyb v pekelné sféře. Nikoliv však bezpečný.

Všechny lokace jsou plné nástrah, pastí a nebezpečných nepřátelských entit jako Onoskelis, Chort nebo Baphomet. Nejčastěji budete potkávat ikonického ženského démona Onoskelis, který se stal hlavním symbolem Agony.

Pokud se budete chovat tiše a obezřetně, tak máte šanci přežít a odhalit mnoho tajemství schovaných napříč čtyřmi rozsáhlými kapitolami. Démoni totiž nejsou obdaření zrakem, ale především dobrých sluchem a vnímáním pohybu. Část hry se proto budete pomalu plížit po krvavých bludištích a temných místech naplněných strachem a beznadějí.

{% raw %}
  <style>.embed-container { position: relative; padding-bottom: 56.25%; height: 0; overflow: hidden; max-width: 100%; } .embed-container iframe, .embed-container object, .embed-container embed { position: absolute; top: 0; left: 0; width: 100%; height: 100%; }</style><div class='embed-container'><iframe src='https://www.youtube.com/embed/lL3ZS6TFyK0' frameborder='0' allowfullscreen></iframe></div>
{% endraw %}

Cílem vaší cesty je Rudá Bohyně. Vládkyně pekla. Jen ona zná odpovědi na všechny vaše otázky. Zvládnete odolat jejímu pokušení nebo se stanete věrným služebníkem sil temnoty?

## Herní mechaniky

Na začátku máte jen jednu schopnost - posednout těla mučedníků. Pokud vaši fyzickou schránku zničí past nebo nepřítel, tak máte možnost najít si nového hostitele. Čas, který můžete strávit a cestovat jako duše, je ovšem omezený a je nutné jednat rychle.

Ne vždy jsou mučedníci k dispozici v dostatečném množství. V takových případech byste se měli pomalu plížit a obezřetně se vyhýbat nepřátelům. V případě krize můžete i zadržet dech a zpomalit svůj tep, aby vás nebylo možné odhalit. Stealth prvky hry však nejsou moc dobře zpracované a AI démonů je hodně slabá. Jednodušší a efektivnější bývá nepřátelům utéct, než se snažit schovávat a zdlouhavě sledovat trasy, kterými démoni v pravidelných intervalech chodí.

V průběhu hry získáte díky upgradům a postupu v příběhu nové schopnosti. Získáte větší výdrž při běhu, "vizi", naučíte se posednout různé démony nebo ničit malé otravné pavouky. Ne všechny schopnosti dávají smysl a často ani nepůsobí příliš užitečně. Upgrady na zvýšení zdraví nebo staminy sice užitečné jsou, ale jejich efekt příliš nepocítíte.

Schopnost "vize", pomocí které se dají odhalit různá skrytá místa, využijete přibližně dvakrát či třikrát v průběhu hry. Nabízí se otázka, zda je taková schopnost nutná a zda je opravdu potřeba, aby měla přiřazenou vlastní aktivační klávesu.

Pokročilé schopnosti působí v první chvíli docela zajímavě. Jedná se například o již zmíněnou šanci na zapálení pavouků, kteří se vyskytují v některých lokacích. Problém je v tom, že tuto schopnost je možné odemknout až v pokročilé fázi hry, kdy se již pavouci ve hře prakticky nevyskytují. Nebo se vyskytují na místě, kde schopnost není možné použít. Cílem v tomto případě není zjednodušení stávající hry, ale slouží spíše ke zpříjemnění opakovaného průchodu hrou od začátku v režimu New Game Plus, o kterém bude řeč později.

![Pekelná scenérie](/assets/post-img/2019-03-02-recenze-hry-agony-unrated/gallery/cross.jpg) \
*Pekelná scenérie; Zdroj obrázku: screenshot ze hry*

## Bugy a jiná havěť


Hned po vydání se Agony příliš nedařilo. Optimalizace byla minimální, počet bugů enormní a mnoho hráčů si muselo počkat na první patch. Koncem roku 2018 již byly vydány tři velké patche. Nicméně ani po mnoha úpravách se nepodařilo odstranit poměrně kritické chyby.

Typickým bugem jsou neviditelné zdi a překážky. Nebo kolize různých textur a objektů. Pokud narazíte na neviditelnou překážku nebo chybový objekt, tak se  v mnoha případech stane, že v něm zůstanete uvěznění a zaseknutí. V drtivé většině případů je nutný restart levelu nebo checkpointu. Což ve hře, která zrovna neoplývá dostatkem záchytných bodů, znamená, že si nechtěně zopakujete slušnou část dané lokace.

Další z častých bugů je zaseknutý démon v naprosto nevhodné lokaci. Kolem démona uvězněného v úzkém průchodu se opravdu neproplížíte. A všechny takové pokusy skončí smrtí nebo populárním restartem. Nucené návraty k checkpointům jsou velice frustrující a hodně ubírají na svižnosti a plynulosti hry

## Ovládání

Ovládání a hratelnost patří mezi další důležité faktory, opět spíše v negativním duchu. Vše se dá shrnout slovy neohrabané, nudné či otravné. Pohyb nepůsobí dobře a charakter se občas špatně ovládá. Není to ovšem nic proti tomu, až budete moci posednout démony a ovládat je.

Pokud jste viděli trailery a videa, tak pravděpodobně očekáváte, že hrát za démona bude tak trochu krvavé guilty-pleasure. Taková představa je velmi vzdálená skutečnosti. Ovládání démonů je extrémně otravné a špatné. Nejhorší je, že očima démonů vidíte diametrálně odlišně, než v těle mučedníků. Celou dobu budete extrémně dezorientovaní v silně zkresleném, zamlženém a téměř černobílém pohledu na peklo.

Místo zábavy a krátkodobého pocitu moci spíše budete doufat, abyste se mohli převtělit do nějaké obyčejné nedémonické entity. Zásadní nevýhodou pak také je, že jako démoni nemůžete sbírat žádné předměty.

![Socha Onoskelis](/assets/post-img/2019-03-02-recenze-hry-agony-unrated/gallery/onoskelis-statue.jpg) \
*Socha Onoskelis; Zdroj obrázku: screenshot ze hry*

## Sbírání nesmyslů

Sběratelské předměty a tajné místnosti jsou nedílnou součástí pekla. Požitek z jejich hledání je však absolutně zkažený celkovým počtem skrytých lokací a předmětů.

Sbírat můžete zlaté sošky, stránky deníků, dopisy, komixy, skiny, upgrady, speciální předměty a mnoho dalších. Každý level je zaplevelený několika desítkami rádoby skrytých objektů. Dohromady se jich ve hře nachází přes 400. Nejčastější jsou zlaté sošky, které se dají najít doslova na každém rohu. Smutné je, že narozdíl od textových dokumentů, sošky nemají žádný hlubší účel. Zatímco stránky dopisů a komixů rozšiřují příběh a historii vaší postavy, tak sošky nedělají vůbec nic smysluplného.

Nejdůležitější problém je, že sběratelské objekty jsou v Agony využity jako prostředek pro umělé natahování herní doby. A jako umělý faktor, který se snaží zvýšit znovuhratelnost celé hry. V každé lokaci můžete strávit klidně i hodinu navíc jen tím, že se budete pokoušet najít skryté předměty.

Pokud jste poctiví hráči, tak budete schopní objevit v některých lokacích například zlaté dveře. Ty vedou do spceiální zlaté místnosti. Na minimapě je zobrazen lákavě vypadající shluk předmětů. Co se nemáte šanci nijak dozvědět je bohužel fakt, že tato místnost bude zpřístupněná až po dohrání hry a spuštění New Game Plus. Některé lokace a secrety jsou dostupné zase pouze v Succubus modu, kde sice procházíte stejná místa, ale jinými trasami.

Celý tento systém působí tak trochu jako trest pro hráče, kteří poctivě prochází mapu a objevují skryté cestičky a místa už při prvním průchodu mapou.

Ještě je dobré dodat, že sběratelské předměty a tajné lokace odemykají speciální konce hry. Napříkad po objevení však padlých andělů můžete odemknout "andělský konec".

![Socha Onoskelis](/assets/post-img/2019-03-02-recenze-hry-agony-unrated/gallery/fallen-angel.jpg) \
*Padlý anděl; Zdroj obrázku: screenshot ze hry*

## Mapa a minimapa

Mapa snad ani nestojí za řeč. Jedná se jen o jakýsi obrázek, na kterém je znázorněný jen celkový postup v rámci jednotlivých lokací v každé kapitole. Nemá žádný hlubší význam ani užitek a nemá smysl ji vůbec používat.

Minimapa je oproti tomu docela užitečná a může výrazně zjednodušit a urychlit váš postup. Je zpracovaná poměrně dobře a zobrazuje všechny sběratelské předměty, questové předměty a lokace. Bohužel se příliš nepovedla práce s výškovými úrovněmi. Často tak nepoznáte, jestli se předmět nachází hluboko pod vodou nebo na souši na stejné úrovni, kde se nachází váš charakter. Mnoho předmětů skrytých na jiné výškové úrovni pak na mapě není zobrazeno a jejich hledání se stává velmi komplikovaným.

## Znovuhratelnost a herní konce

Agony nabízí neuvěřitelně vysoký počet alternativních konců. Celkem by se mělo jednat o osm unikátních zakončení. Jednalo by se o velice pozitivní skutečnost, nebýt toho, že shlédnout všechny konce vyžaduje celou hru dohrát minimálně 8x celou od začátku. A najít všechny sběratelské předměty napříč všemi herními mody.</p>

Teoreticky by to celé mohlo fungovat. V praxi je hlavním negativem linearita hry a neunikátnost každé nové hry. Všechny lokace jsou při každém průchodu stejné. A znovuhratelnost je dle mého názoru tím pádem naprosto minimální.

Agony zcela určitě nedosahuje takových kvalit, aby si zasluhovala 8x dohrát. Každou ze čtyř rozsáhlých kapitol je možné projít za 60-90 minut. Tuto dobu natahují pouze skryté předměty a bugy. A jak jsem již dříve naznačil, tak množství tajných místností a předmětů zanechává spíše hořkou pachuť, než touhu po spuštění nové hry.

Jediné co má smysl vyzkoušet je succubus mod, ve kterém si zahraje za jednu z kněžek Rudé Bohyně. Všechny lokace poznáte z  trochu jiného pohledu a užijete si více akce.

![Stezka v pekle](/assets/post-img/2019-03-02-recenze-hry-agony-unrated/gallery/path.jpg) \
*Stezka v pekle; Zdroj obrázku: screenshot ze hry*

## Level desing a grafika

Hra je postavená na Unreal Engine 4. Vizuální desing jednotlivých úrovní je skvělý a často i ohromující. Při detailním pohledu je grafika občas trochu slabší. Ale atmosféra a pekelné scenérie jsou opravdu úžasné a vynahradí drobné nedostatky. Nejrůznější bizarnosti, démonické výjevy, známky krvavých rituálů a orgií se jen tak neomrzí. A od začátku až do konce není nouze o nové šílenosti. O tom se ostatně můžete přesvědčit v galerii níže.

Démoni a jiní obyvatelé pekla jsou báječní a často unikátní. Nepřátelé stejného typu se totiž zpravidla liší v různých drobnostech. Například Onoskelis má pokaždé trošku jiné rohy. Jedná se o velmi pěkný a povedený detail.

Ztvárnění pekla a dobře zpracovaná biblická mytologie jsou nejsilnější stránky Agony. Je proto velká škoda, že Madmind Studio nemá v plánu vydat žádný artbook. Podle jejich slov je totiž možné veškerý artwork odemknout přímo ve hře. Což vyžaduje najít všechny tajné sběratelské předměty a tedy obětovat hře minimálně 40 hodin.

Herní design úrovní je slabší. Agony určitě není hra, o které si řeknete, že je lineární. Minimální na první pohled tak nevypadá. Všude je spousta tajných stezek. Lokace jsou rozsáhlé. Mnoho míst se dá označit jako bludiště. Po nějaké chvíli však zjistíte, že na mapách vlastně není moc co objevovat. Možnost volby neexistuje. Každá lokace se stejně dá projít pouze jedním způsobem.

Tajné místnosti jsou většinou nedostupné. A vše důležité pro dohrání hry naleznete bez větších obtíží v okruhu pár metrů na trase lineární cesty od začátku až do konce hry

![Strom života](/assets/post-img/2019-03-02-recenze-hry-agony-unrated/gallery/tree.jpg) \
*Strom života; Zdroj obrázku: screenshot ze hry*

## Kontroverze

Neblahá cesta Agony začala v říjnu roku 2016, kdy byla spuštěná kampaň [Agony by Playway na Kickstarteru](https://www.kickstarter.com/projects/playway/agony). Hra zaujala mnoho lidí a v poměrně krátkém čase byla kompletně zafinancovaná a fanoušci natěšení na nezvykle temný a krvavý zážitek.

Vývoj hry byl poměrně ambiciózní a ukázalo se, že původně slíbený termín vydání není možné stihnout. To není nic neobvyklého, zvláště u her financovaných přes Kickstarter. Agony však vyniklo a proslulo díky velkému množství odkladů. Po třetím a rozhodně ne posledním nesplněném termínu začala docházat fanouškům trpělivost. V nějaké fázi byla hra raději odložena na neurčito.

Na jaře roku 2018 se konečně podařilo polskému [Madmind Studio](http://madmind-studio.com/) hru dokončit. Vydání hry však předcházela velmi nepříjemná zpráva. A to, že Agony bude k dispozici pouze v silně cenzurované verzi bez nahoty, vulgarit a dsrných krvavých výjevů. Vše na co se fanoušci těšili bylo zbořeno. Údajně bez jakékoliv šance na změnu, navzdory silným protestům a nelibosti komunity. Další velká rána byla, že hra přinesla trochu jiný zážitek, než slibovaly některé trailery a demo.

![Mučedníci na kůlech](/assets/post-img/2019-03-02-recenze-hry-agony-unrated/gallery/stakes.jpg) \
*Mučedníci na kůlech; Zdroj obrázku: screenshot ze hry*

To co nakonec hru položilo na bedra však bylo hlavně velké množství bugů, velmi špatná optimalizace a nedoržení mnoha slibů vývojářů z Madmind. V kombinaci s vysokou cenovkou a celkově nespokojenými fanoušky to nezní jako dobrý recept na úspěch. První opravné patche přišly až po docela dlouhé době. A hra mezitím propadala u fanoušků i kritiků.

V průběhu podzimu roku 2018 se stalo nečekané. Na Steamu vedle [Agony](https://store.steampowered.com/app/487720/Agony/) přistálo [Agony UNRATED](https://store.steampowered.com/app/879420/Agony_UNRATED/). Kompletně necenzurovaná verze hry, tak jak bylo původně zamýšleno. Navíc s výrazně nižší cenovkou a zdarma pro všechny stávající majitele Agony.  Část fanoušků si tím Madmind získalo zpět a UNRATED verze získala o něco málo lepší ohlasy i navzdory mnoha chybám a nedostatkům.

Je férové ještě dodat, že vydavatelem hry je polská společnost [Playway](http://www.playway.com/), která se specializuje na nízko a středně rozpočtové hry. Áčkové tituly od Playway tudíž nemá smysl očekávat. Ale trochu více péče by si bez diskuzí ambiciózní hry jako Agony rozhodně zasloužily.

## Závěrem

Mrzí mě, že jsem o Agony nemohl napsat více pozitivních slov. Doufal jsem, že to bude jedna z těch her, o kterých se bude mluvit jen v superlativech i navzdory pár chybám a úzké cílové skupině otrlejších hráčů.

Spektrum chyb je však natolik široké a frustrující, že není možné je ignorovat. Ať už se jedná o bugy, špatnou optimalizaci nebo nutnost osmi kompletních průchodů hry pro odemčení veškerého obsahu.

Celkové ztvárnění pekla a démonů je ovšem báječné a kreativní. Určitě stojí za to hru vyzkoušet a užít si pekelné scenérie. A třeba vás to i nakonec chytne. Jisté ovšem je, že tvůrci Agony promarnili obrovský potenciál, který nejspíše nenapraví ani [připravovaný spin-off SUCCUBUS](https://kadath.cz/madmind-studio-predstavilo-trailer-pripravovane-hry-succubus/).

Nepochybně by se dalo napsat mnoho dalších slov chvály i oprávněné kritiky. Vše podstatné už ale bylo zmíněné a nemá cenu to dál rozmazávat. Užijte si obrázky v galerii. A v komentářích určitě dejte vedět, co si o Agony myslíte vy.

## Galerie pekelných výjevů

Několik screenshotů z různých částí hry UNRATED verze.

{% include image-gallery.html folder="/assets/post-img/2019-03-02-recenze-hry-agony-unrated/gallery" %}
*Zdroj obrázků: screenshoty ze hry*
